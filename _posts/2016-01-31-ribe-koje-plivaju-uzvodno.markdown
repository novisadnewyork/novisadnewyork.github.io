---
published: false
title: Ribe Koje Plivaju Uzvodno
layout: post
---
Losos svoj životni ciklus žapočinje u planinskoj reci iz koje se po navršetku druge godine upućuje ka okeanu. Odrasla jedinka se vraća u rodni potok, omresti se i ugine.
----------
"Jesi li ti normalna?! Zasto si se vratila?"
Tim redosledom nizala su se pitanja većine prijatelja i poznanika koje bih srela po povratku, redovno propraćena, prvo začudjenim pogledima, a onda zabrinutim izrazem lica. Iako bih odgovor na prvo, više retoričko, uglavnom preskočila morala bih nešto da odgovorim na ovo drugo pitanje, logičko u biti.
----------
U prirodi čoveka je da prati migracije zajednice i da teži ka asimilaciji javnom mnjenju. Istupanje iz istog karatkteriše se kao, u najblažu ruku, nerazumno. To konkretno znači težiti ka kvalitetnom životu ovde spram nada, snova i pokušaja budućnosti negde tamo. Sporedno je gde tačno je to tamo, samo dok nije ovde; premda još čekam da čujem ima li kandidata za Devetu ofanzivu-suprotnog smera.
----------
Na to bi usledeo moj odgovor da čekam da mi odobre radnu vizu, da sam se vratila na neodređeno, i da ću tek odlučiti. Najčešće razgovor bi se ukratko završio uz razuveravajuće: "Da, sad ti je super ovde, uželela si se, ali videćeš za mesec-dva ima da bežiš odavde." Prođe skoro pola godine a meni je i dalje dobro ovde. Vreme će pokazati da li to blaženo stanje duha proizilazi iz previše spoznaje ili premalo ambicije.
Živ se čovek na sve navikne, pa se i na moj povratak narod naviko. Pitanja su sve ređa, još jedino neki novi poznanici tu i tamo upute po koji radoznalo-zbunjeni pogled. Verovatno iz toga što više ne moram da ponavljm iste prazne odgovore sagovornicima koji mahom neslušaju, nastaje potreba za summa summarum odgovorom na ta i druga pitanja.
----------
Losos ostvaruje svoj životni ciklus napuštanjem rodnog potoka, plovidbom u stranim, slanim vodama svetskih mora i okeana; potom sticanjem polne zrelosti i konačno plivanjem uzvodno ka tom istom rodnom potoku. 
----------
##Zašto Novi Sad - Zašto ne Nju Jork?
Zato što gužva ne može da nadomesti bliskost, a užurbanost ne znači smislenost.
Zato što zaslepljujuća svetlost metropola nema moć hipnoze i blaženosti koju ima sjaj vedrog neba posmatran iz plitke vode Dunava u toploj avgustovskoj noći. 
Zato što je opstanak u novom gradu samo u početku uzbudljiv izazov.
Zato što kada se slegne euforija nastaje svakodnevica u kojoj su novi poznanici i dalje stranci, a zanimljiva mesta i lica su već viđena.
Zato što nisakim nije toliko dobro kao što je sa onima s' kojima je odlično i kada je obično. Sa njim je tišina prijatna i umirujuća, bez njega je gluva i dokona.
----------


