---
published: true
title: Ribe Koje Plivaju Uzvodno
layout: post
---

_Losos započinje svoj životni ciklus u planinskoj reci iz koje se po navršetku druge godine upućuje ka okeanu. Odrasla jedinka se vraća u rodni potok, mresti se i gine._

#"Jesi li ti normalna?! Zasto si se vratila?"
Tim redosledom nižu se pitanja većine prijatelja i poznanika koje bih srela po svom povratku, redovno propraćena, prvo začudjenim pogledima, a onda zabrinutim izrazem lica. Iako bih odgovor na prvo, više retoričko, uglavnom preskočila morala bih nešto da odgovorim na ovo drugo pitanje, logičko u biti.

U prirodi čoveka je da prati migracije zajednice i da teži ka asimilaciji javnom mnjenju. Istupanje iz istog karatkteriše se kao, u najblažu ruku, nerazumno. To konkretno znači težiti ka kvalitetnom životu ovde spram nada, snova i pokušaja budućnosti negde tamo. Sporedno je gde se tačno nalazi to tamo, sve dok nije ovde. Deveta ofanziva uveliko se zahuktala.

Na to bi usledeo moj odgovor da čekam da mi odobre radnu vizu, da sam se vratila na neodređeno, i da ću tek odlučiti. Razgovor bi se najčešće tu i završio uz razuveravajuće: "Da, sad ti je super ovde, uželela si se, ali videćeš za mesec-dva ima da bežiš odavde." Prošlo je pola godine, meni je još uvek dobro. Da li blaženo stanje duha proizilazi iz previše spoznaje ili premalo ambicije, vreme će pokazati. Narod se na sve navikne pa se i na moj povratak svak' privikao. Pitanja su sve ređa, još jedino neki novi poznanici tu i tamo upute po koji radoznalo-zbunjen pogled. Verovatno zato što više ne moram da ponavljm iste prazne odgovore sagovornicima koji mahom ne slušaju, nastala je u meni potreba za summa summarum odgovorom na ta i neka druga pitanja.

_Losos ostvaruje svoj životni ciklus napuštanjem rodnog potoka; plovidbom u stranim, slanim vodama svetskih mora i okeana; potom sticanjem polne zrelosti i konačno plivanjem uzvodno ka tom istom rodnom potoku._

#Zašto Novi Sad - Zašto ne Nju Jork?
Zato što gužva ne može da nadomesti bliskost, a užurbanost ne znači smislenost.

Zato što zaslepljujuća svetla metropole ne hipnotšiu koliko blistav sjaj vedrog neba posmatran iz plitke vode Dunava u toploj avgustovskoj noći.

Zato što je opstanak u novoj sredini samo u početku uzbudljiv izazov.

Zato što kada se slegne euforija nastupa svakodnevica u kojoj su novi poznanici i dalje stranci, a zanimljiva mesta i lica već viđena.

Zato što ni sa kim nije toliko dobro kao što je sa onima s' kojima je odlično i kada je obično. Sa njima je tišina prijatna i umirujuća, a bez njih gluva i dokona.

_Jedino tako i tim redosledom losos može da ostvari svoj životni ciklus._
